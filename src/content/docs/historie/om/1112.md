---
title: "Perioden 2011 - 2012"
---

-   Sterk innsats fra mange medlemmer førte til at wikien vokste til nye
    høyder og ble en allvitende skapning som kunne svare på spørsmål
    selv når [[Steinar Hagen]] ikke var til stede. Wikien ble blant
    annet fylt like full med studentsanger som visse kjente visebøker på
    Gløshaugen.
-   Hovedstyret startet med ukentlige polls som tillegg til de ukentlige
    infomailene.
-   Det ble satt i gang et initiativ for å lage et helt nytt
    linjeforeningsopptak. I slutten av sommeren sydde Hovedstyret sammen
    Kompileringen, med idéer fra Eldsterådet, pangKom, HS og flere
    komitemedlemmer. Det ble et høytidelig, nerdete opptak som falt i
    god smak hos de nye informatikerne.
-   Leder av Online stilte som varaen til varaen på et Studenttingsmøte
    rett før sommeren og sørget for at Studenttinget begynte å jobbe for
    PC på eksamen.
    -   Dette resulterte i en meget aktiv “PC på eksamen”-kampanje på
        høstsemesteret. Mye press ble lagt på NTNU fra
        studentdemokratiets side.
    -   Parallelt laget Online en underskriftskampanje, med egenlaget
        underskriftssystem, som ble kjørt på landsbasis og fikk nærmere
        1.000 underskrifter fra studenter og ansatte landet rundt.
    -   Online fortsatte å støtte kampanjen ved å stille opp hos
        Dagsnytt, Under Dusken, Student-TV og NRK.
    -   Det samlede presset på NTNU førte til at NTNU vedtok å starte et
        pilotprosjekt for digital eksamen påfølgende vårsemester.
-   En storslått fadderuke ble avholdt, der både de internasjonale
    studentene og de nyankomne masterstudentene for første gang ble med
    på moroa.
    -   Tradisjonen med stilige lommeprogrammer i fadderukene ble fulgt
        opp.
    -   Vi fikk knallgod tilbakemelding fra flere hold. Den kanskje mest
        interessante var fra en utenforstående internasjonal student:
        “Joining the buddy program? (…) We heard Onlines buddy programme
        rocks the world up!”
    -   I forkant av fadderukene ble det satt opp en tilpasset, sterkt
        forenklet nettside for nye informatikere som gjorde bruk av ny,
        flashy HTML5- og CSS3-funksjonalitet.
-   [[triKom|Trivselskomiteen]] ble opprettet for å møte det økende
    behovet for tilknytning til førsteklassingene og den økende bruken
    av linjeforeningskontoret.
    -   Komiteen fikk som hovedansvar å sørge for at informatikere
        trivdes, og satte umiddelbart i gang med vaffeltirsdag der
        gratis vafler ble gitt ut til stor glede blant studenter på P15.
    -   Komiteens sekundære oppgave ble å ha ansvar for
        linjeforeningskontoret: Oppsett av kontorvakter og møtetider,
        sørge for at det holdes ryddig og tildele tilgang til alle
        komitemedlemmer.
    -   I år igjen fikk kontoret en ny sofa.
-   Inkludert triKom og studLAN talte Online 76 medlemmer i aktive verv,
    som var det høyeste antallet engasjerte informatikere noensinne og
    tilnærmet en dobling på bare tre år.
-   I løpet av året ble Online den nye sentrale kommunikasjonskanalen på
    Gløshaugen. Dette skjedde ved at mye arbeid ble lagt ned i å tilby
    lett tilgjengelige, oppdaterte epostlister for linjeforeningene på
    Gløshaugen. Dette var et ansvar Online tok over, med grønt lys, fra
    Høiskolens Chemikerforening (HC) som hadde driftet linjeforenings-
    og kjellerliste i mange år. I løpet av året ble det laget i alt åtte
    epostlister for bedre kommunikasjon og enklere samarbeid:
    -   linjeforeninger@online.ntnu.no - Linjeforeningsstyrene på
        Gløshaugen.
    -   linjeledere@online.ntnu.no - Linjeforeningslederne på
        Gløshaugen.
    -   linjeredaksjoner@online.ntnu.no - Linjeforeningsredaksjoner på
        Gløshaugen.
    -   masterforeninger@online.ntnu.no - Masterforeninger på
        Gløshaugen.
    -   kjellere@online.ntnu.no - Kjellerne på Moholt.
    -   foreninger@online.ntnu.no - Gløs’ linjeforeninger og Samfundet,
        NTNUI, Studenttinget, Velferdstinget og studentmediene.
    -   studentligaen@online.ntnu.no - Fotballagene i linjeforeningene.
    -   Samt et par epostlister for samarbeid mellom linjeforeningene og
        studentrådene på IME og IVT.
    -   Foreninger over hele Trondheim meldte at de var kjempefornøyd
        med epostlistene vi hadde satt opp og skrøt mye over hvor godt
        epostlistene fungerte. Epostlistene var en kjempesuksess.
-   Hovedstyret åpnet referatene sine for Onlinere, andre
    linjeforeninger og alle som måtte ønske å følge med på hvilken
    retning Online tar. Dette ble gjort både for åpenhet og for at folk
    lettere skulle kunne gi innspill og idéer tilbake til Hovedstyret.
-   Onlines 25-årsjubileum ble avholdt dette året.
    -   JubKom og proKom la ned sin tyngste innsats og skapte årets mest
        minneverdige helg.
    -   Mye tid ble lagt ned i forkant for å finne historie og
        informasjon om stiftelsen av Online.
    -   Meget langt inn i planleggingen dukket det endelig opp
        informasjon om alderen, hvorpå det viste seg at linjeforeningen
        egentlig var 26 år gammel. Jubileet var allerede planlagt så
        tidsproblemet måtte løses. Den endelige løsningen ble, som
        programmerere, å nullindeksere tidsregningen.
    -   Jubileet ble avholdt på Prinsen Hotell, med et episk
        historierom, Nyan-Cat kake etter en herlig middag, taler fra
        selveste stifteren og mange andre prominente Onlinere, samt
        glimrende oppmøte blant gamle, nye og gjestende styrer.
    -   [[Erlend Klakegg Bergheim]] ble utnevnt som Onlines tredje
        æresmedlem på jubileet.
    -   Jubileet ble hyllet i mangfold i sosiale medier dagen etter.
-   Reboot ble avholdt for første gang, for senere å bli en semesterlig
    fest der alle gamle og nye komitemedlemmer skulle mingle, bli venner
    og skape bedre samhold.
-   Julebordet hadde en morsom vri der alle komitemedlemmene fikk sin
    egen tittel.
-   LinkedIn ble gjennomgått grundig for å gjenskaffe full styring de
    profilene vi hadde liggende der. Gamle og nye grupper ble slått
    sammen og fokuset ble styrt mot Onlines viktigste oppføring, som
    company (bedriftsoppføring i stedet for gruppe).
-   Det ble forhandlet en ny hovedsamarbeidsavtale med Steria som var
    vår hovedsponsor på andre året. Stor glede over samarbeidet ble
    uttrykt på begge sider.
-   Offline \#2, \#3 og \#4 ble gitt ut dette året, det ene stilgere enn
    det andre.
    -   Hvert eneste nummer fikk mye skryt i jungeltelegrafen. Både
        gamle og nye medlemmer gledet seg til hver utgivelse.
    -   [Offline \#2][] fokuserte på fadderukene, Kompileringen,
        [[Steinar Hagen]] og sommerjobber.
    -   [Offline \#3][] var en jubileumsspesial som tok for seg
        historien og modellerte vår tidslinje fra historierommet på
        jubileet. Bladet markerte flere milepæler i utviklingen av
        tidsskriftet ved å gå fra 250 til 450 i opplag, være hele 36
        sider tykt og ved å ha fullstendig sponsing av trykkekostnadene
        takket være et godt samarbeid mellom bedKom og redaksjonen.
    -   Offline \#4 var den første utgaven av Offline med et politisk
        innslag, der SOPA/ACTA ble tatt tak i.
    -   Flere spalter ble faste innslag: Utgavens pattern,
        hacke-artikkel, kjøkken-hacks (oppskrift for nerder) og
        “Refresh” som tok for seg alt som hadde skjedd i miljøet rundt
        informatikerne siden sist nummer.
    -   I løpet av den fjerde utgaven sto Offline økonomisk helt på egne
        ben, med sponsorer som dekket alt av utgifter med trykking.
    -   Rundt utgivelsen av Offline \#4 satte redaksjonen i gang
        arbeidet med å opprette en abonnementsordning for utgåtte
        medlemmer, bedrifter og andre interesserte. Flere av disse hadde
        fått de første numrene tilsendt gratis, men redaksjonen ønsket
        bedre oversikt over interesserte og mer bærekraftig økonomi.
-   Fjorårets overgang fra towerbokser til rackskap ble fulgt opp med
    kraftig utvidelse av serverparken.
    -   Gaver fra THILDE og andre gav dotKom en herlig stabel med
        rackservere å jobbe med.
    -   Serverparken og alle tjenester ble med stødig hånd flyttet over
        til nye tjenere.
    -   Overgangen fra gode, gamle, legendariske Dworek til nye Dworek
        ble markert på 25-årsjubileet med litt statistikk over
        strømforbruk og antall behandlede eposter.
    -   Med ny eposttjener og ny mailprogramvare ble det også satt opp
        eposttjeneste for alle komitemedlemmer slik at alle kunne sende
        og motta epost med sitt eget brukernavn og domenet
        online.ntnu.no.
    -   OnlineWeb ble flyttet over til GitHub, og mye kode ble gjort
        open-source.
    -   For å sitere lederen av dotKom på Hovedstyremøte: “Serverparken
        har blitt enterprise!”
    -   Det kom inn flere kodebidrag fra utenforstående i løpet av året.
-   Online hadde nettopp blitt momspliktige da studieåret startet. I en
    lang prosess for å komme i gang med momsregnskap fikk banKom venner
    i økonomiavdelingen til SiT på Gamle Kjemi.
    -   I tillegg til omfattende bruk av Excel ble daTax
        foreningsøkonomi tatt aktivt i bruk. I den forbindelse ble den
        første Windowsserveren Online hadde sett installert og klargjort
        for daTax. Av frykt for hvordan det skulle gå med en
        Windowsserver på nettverket fikk maskinen navnet “Heimert”.
    -   Arbeidet med økonomi som skulle bli mindre ved å fordeles over
        flere økonomiansvarlige steg likevel i takt med økonomien. For å
        lette på trykket og gi litt tilbake til de økonomiansvarlige ble
        det innført gratis pizza på alle banKoms arbeidskvelder.
    -   Posting av fakturaer ble også en anelse enklere da proKom laget
        nytt stempel (omkring 10 år siden sist).
-   Da Google publiserte pages-funksjonaliteten sin på Google+ tok det
    mindre enn ett døgn før Online var å finne der. Det tok også mindre
    enn ett døgn fra Facebook slapp “timeline for pages” til Online
    hadde tatt i bruk funksjonaliteten. På grunn av manglende
    funksjonalitet for å legge til eiere ble ikke Google+ pagen tatt
    aktivt i bruk dette året.
-   Onlines plakater og glade budskap ble mer synlige på Gløshaugen da
    linjeforeningen fikk tildelt en tavle i glasskap på Stripa.
-   Etter at proKom debuterte med hyttetur som teambuilding året før
    fulgte både bedKom og dotKom opp med hyttetur-teambuilding fremfor
    den tradisjonelle teambuilding-festen.
-   Hovedstyret holdt et høyt tempo og kom seg gjennom mer enn 370 saker
    i tillegg til at de behandlet et høyt antall tilbud, forespørsler og
    eventueltsaker.
-   OnlineShop ble påbegynt for å lage en oversikt over alle effektene
    Online selger og tilbyr, det være seg gensere, tskjorter, pins eller
    hva man måtte ønske seg.
-   Etter brevveksling med Google ble Online plassert på kartet,
    bokstavelig talt. Finn Online på [maps.google.com][]
-   Støtten til Datakameratene FK ble økt fra 2000,- i semesteret til
    5000,-
-   I etterkant av suksessen med epostlistene gjennomførte Hovedstyret
    en omfattende innsamling av linjeforeningsinformasjon fra et høyt
    antall kilder, i tillegg til mye manuell innhenting. All
    informasjonen ble strukturert i wikien. Deretter ble domenene
    www.gloshaugen.info og www.dragvoll.info pekt til wikisidene. Etter
    å ha fortalt alle linjeforeningene og større studentforeninger om
    nettsidene fikk vi veldig mye positiv tilbakemelding.
    -   Sidene inneholdt nettsider, facebooksider, aviser, kjennetegn
        ved styremedlemmer, brønnøysundslenker og ikke minst
        direktelenker til CampusGuiden for å finne
        linjeforeningskontorene på campus.
    -   Mange linjeforeninger på Gløshaugen og Dragvoll uttrykte stor
        fornøyelse over oversiktene, mengden smigrende tilbakemelding
        var til stor glede.
    -   Dragvolls linjeforeninger var spesielt fornøyd med at det
        endelig fantes en oppdatert, fullstendig liste over de 31
        linjeforeningene på campusen da det tidligere hadde vært meget
        vanskelig å skaffe seg full oversikt.
    -   Hovedstyret satte deretter i gang prosessen med å opprette en
        epostliste for linjeforeningene på Dragvoll, i håp om at det
        skulle fungere like godt som det hadde gjort på Gløshaugen.
-   Etter en gjennomgang av fordeler og ulemper med forskjellige
    komiteverv ble man oppmerksomme på at medlemmer av arrKom hadde
    mindre fordeler enn de i andre komiteer. For å utjevne litt av disse
    forskjellene vedtok Hovedstyret at arrKommere som sto ansvarlige for
    arrangement skulle få sin billett til arrangementet gratis.
-   Både høstsemesteret og vårsemesteret var preget av meget høy
    aktivitet. BedKom og fagKom avholdt mer enn dobbelt så mange som
    budsjettert av bedpresser og bedriftskurs i begge semestrene.
-   BedKom fikk for første gang på flere år nye generiske visittkort,
    designet av proKom, slik at personlig kontkat med næringslivet
    skulle bli litt stiligere.
-   Epostlisten for linjeledere ble fort tatt aktivt i bruk og førte
    raskt til at Emil og Smørekoppen kalte inn til første møte mellom
    alle de 19 linjelederne på Gløshaugen. Dette var det første møtet i
    det som senere skulle bli kjent som Linjerådet.
-   Hovedstyret holdt bedre kontakt enn noen gang med de andre
    linjeforeningene.
    -   Det gikk ikke et eneste immball eller jubileum forbi uten at
        Online var representert.
    -   Hovedstyret stod på for å beholde ryktet om å være gode på
        gaver. Blant annet ble det laget logobannere til et par
        linjeforeninger, og ikke minst en maskot kalt Abapus ifm. Abakus
        35-årsjubileum.


  [maps.google.com]: http://maps.google.com/maps/place?q=Online,+linjeforeningen+for+informatikk,+H%C3%B8gskoleringen,+Trondheim,+Norway&hl=no&ie=UTF8&cid=9127931427751188784

  [Offline \#2]: https://online.ntnu.no/media/documents/offline_201109.pdf
  [Offline \#3]: https://online.ntnu.no/media/documents/offline_201112.pdf